
https://www.aalto.fi/fi/palvelut/ohjeistus-tekoalyn-kaytosta-aalto-yliopiston-opetuksessa-ja-oppimisessa

Ohjeistus tekoälyn käytöstä Aalto-yliopiston opetuksessa ja oppimisessa.

Tämä ohjeistus pyrkii vastaamaan opettajien ja opiskelijoiden tarpeeseen löytää hyvät lähtökohdat ja 
pelisäännöt tekoälyn käyttöön opetuksessa ja oppimisessa. Ohjeistusta täydennetään ja muokataan tarvittaessa.
Aalto logo

Laajat kielimallit, kuten ChatGPT ja muut kuvaa, videota ja ääntä tuottavat mallit, ovat kehittyneet 
tasolle, missä niiden tuottama sisältö voi olla vaikea erottaa ihmisen tuottamasta sisällöistä. 
On oletettavaa, että tekoälyyn pohjautuvat ohjelmistot ja palvelut kehittyvät ja lisääntyvät myös 
jatkossa, joten niiden käyttö tulee huomioida myös opetuksessa ja tutkimuksessa. Tässä tekstissä 
tekoäly-käsitteellä tarkoitetaan tekoälyä hyödyntäviä ohjelmistoja ja palveluita, joista tällä 
hetkellä tunnetuimpia ovat muun muassa ChatGPT, DeepL, Dall-e, Bard, Midjourney sekä 
tekstinkäsittelyohjelmissa käytetyt oikeinkirjoittamisen apuvälineet.  

Olemassa olevat opiskeluun ja opetukseen liittyvät eettiseen- ja vastuullisen toiminnan säännöt 
sekä henkilötietojen käsittelyyn, tietosuojaan ja tietoturvaan liittyvät vaatimukset ovat yleisiä 
sääntöjä ja periaatteita, jotka tulee huomioida, kun tekoälyä hyödynnetään opiskelussa ja opetuksessa.  

Tekoäly on työväline, joka on hyvä hallita, ja tämän vuoksi tekoälyn käytön kieltäminen sisällön 
tuotannon apuna ei lähtökohtaisesti ole kannatettavaa.  

Tekoälyyn pohjautuvien teknologioiden käyttö on sallittua oppimisen tukena, ellei opintojakson opettaja 
toisin ohjeista. 
Opintojakson opettaja voi päättää mahdollisista käytön rajauksista kurssi- tai tehtäväkohtaisesti, 
jos opintojakson osaamistavoitteiden saavuttaminen niin vaatii.  
Jos opettaja päättää rajata tekoälyn käyttöä kurssi- tai tehtäväkohtaisesti, hänen tulee ohjeistaa 
käytön rajoituksista arviointiperusteiden yhteydessä selkeästi ja ajoittaa ohjeistus siten, että 
opiskelijalla on mahdollisuus toteuttaa tehtävä ohjeiden mukaisesti. Opettaja voi pyytää opiskelijaa 
kuvailemaan, millä tavoin tekoälyä on käytetty oppimistehtävässä.  
    Opettaja ei voi vaatia opiskelijaa luomaan tunnusta järjestelmiin, joihin ei ole tehty Aalto-yliopiston 
tietoturvatarkistusta. Opettaja ei voi myöskään vaatia opiskelijaa ostamaan käyttöoikeuksia järjestelmiin. 
Opetuksen suunnittelussa tulee huomioida, ettei opiskelijoita aseteta eriarvoiseen asemaan tekoälyn maksullisuuden takia. 
    Opettaja saa syöttää opiskelijatöitä vain Aalto-yliopiston sallimiin järjestelmiin muun muassa 
tekijänoikeudellisista sekä yksityisyyden suojaan liittyvistä syistä.  Aalto-yliopiston virallinen 
plagiaatin tunnistukseen määritetty apuväline Turnitin sisältää opettajille apuvälineen myös tekoälyllä 
tuotetun tekstin tunnistamiseen. Käyttämällä tätä järjestelmää opettajalla on mahdollisuus saada arvio 
siitä, onko tekstin tuottamisessa käytetty jotain kielimallia. 
Opiskelija on aina vastuussa palauttamansa työn sisällöstä. Esimerkiksi kielimallia on mahdollista 
käyttääolemassa olevan tekstin muotoiluun tai ideointiin, ellei opettaja ole toisin ohjeistanut, 
mutta suoraan ja puhtaasti kielimallilla tuotettua tekstiä ei saa esittää opiskelijan itse kirjoittamana 
vastauksena. Opiskelija on velvollinen noudattamaan akateemisen kirjoittamisen käytänteitä. 
Opiskelija on opettajan pyynnöstä velvollinen kuvaamaan, mitä, miksi ja miten tekoälypohjaista 
teknologiaa on käyttänyt oppimistehtävän toteutuksessa.  
Jos opiskelija hyödyntää tekoälyä oppimistehtävässä opettajan ohjeistuksen vastaisesti, se 
voidaan katsoa vilpiksi ja käsitellään voimassa olevan menettelytavan mukaisesti.  
Tilanteita, joissa kielimallien käyttö ei ole sallittua: kypsyysnäyte. 

