
https://tenk.fi/fi/ohjeet-ja-aineistot/HTK-ohje-2012

Mikä ihmeen tutkimusetiikka?
Henriikka Mustajoki, Iina Kohonen
25.8.2021
 
Sama rehellisyyteen ja huolellisuuteen liittyvä eettinen ajattelu liittyy kaikkeen tutkimuksen tekemiseen, mutta 
eri tieteenaloilla kohdataan erilaisia tutkimuksen tekemiseen liittyviä tilanteita.

Suomen kielen sana tutkimusetiikka sisältää laajan ajatuksen vastuullisuudesta, eettisyydestä ja rehellisyydestä 
tutkimuksenteossa. Englanniksi sanan voi kääntää tarkoittamaan kahta toisistaan hieman poikkeavaa käsitettä: research ethics, 
jossa näkökulma on tutkimuskohteen suojaamisessa ja niissä vaikutuksissa, joita tutkimus kohteelleen aiheuttaa, tai 
research integrity, joka kääntyy hiukan kömpelösti rehtiydeksi tai rehellisyydeksi tutkimuksen teossa.

Näille kahdelle tieteellisen tutkimustyön tekemiseen liittyvälle etiikalle on useimmiten omat ohjeistuksensa 
siten, että epärehellisyyttä torjutaan kaikilla tieteenaloilla samalla ohjeistuksella ja tutkimuskohteen 
suojaamiseen liittyvä eettinen säätely on alakohtaisesti täsmällisempää. Käsitteet kuitenkin limittyvät 
toisiinsa tiiviisti eikä toista voi toteuttaa ilman toista.

Tutkimusetiikka osana laajempaa etiikan kenttää
Etiikan tutkimus on oma käytännöllisestä filosofiasta versonut tieteenalansa, ja sieltä kumpuavia teorioita ja 
ratkaisumalleja on sovellettu tutkimusetiikassa. Soveltavan etiikan teorioista seurausetiikka on esimerkiksi 
keskeinen tutkimuseettinen periaate, kun pohditaan tutkimuskohteen suojaamista ja vaikutuksien arviointia. 
Sääntöeettiset teoriat ja ratkaisumallit taas ovat olleet pohjana tutkimuksen rehtiyden periaatteita määriteltäessä.

Aina, kun etiikasta puhutaan, on hyvä myös pohtia suhdetta moraalin käsitteeseen. Etiikan ja moraalin eroista ja 
määritelmistä ei ole yhtä kaikkien hyväksymää määritelmää, mutta tyypillisesti moraali käsitetään yksilöiden 
arvoina ja niistä seuraavana toimintana. Etiikka puolestaan ymmärretään moraalisen toiminnan tutkimisena ja 
yhteisöllisen toiminnan ohjeistamisena.

Tutkimusetiikka vaatii perehtymistä jokaiselta tutkimusyhteisön jäseneltä.

Termit menevät usein sekaisin ja niitä käytetään toinen toistensa synonyymeinä. Tässä yhteydessä termien 
erolla on merkitystä esimerkiksi siten, että vaikka toimijalla olisi monessa mielessä korkea moraali, hän 
ei välttämättä tunne tutkimusetiikkaa tai osaa toimia sen mukaisesti. Tutkimusetiikka vaatii perehtymistä 
jokaiselta tutkimusyhteisön jäseneltä.

Rehellisyys liittyy kaikkeen tutkimuksen tekemiseen
Suomessa tiedeyhteisö on sopinut yhdessä eettisesti kestävän ja hyvän tieteellisen käytännön 
säännöistä. Puhumme tieteen itsesääntelystä. Tämän järjestelmän perustana on Tutkimuseettisen neuvottelukunnan (TENK) 
yhdessä tiedeyhteisön kanssa laatima ohje Hyvä tieteellinen käytäntö ja sen loukkausepäilyjen 
käsitteleminen Suomessa eli niin sanottu HTK-ohje.

Tutkijan ammattitaitoa on kyky soveltaa eettistä ajattelua myös sellaisissa tilanteissa, joihin 
ohjekirjat eivät anna suoraa vastausta. 

HTK-ohjeen tavoitteena on hyvän tieteellisen käytännön edistäminen ja tieteellisen epärehellisyyden 
ennaltaehkäiseminen. Ohjeessa tutkimusetiikalla tarkoitetaan tieteellistä rehellisyyttä, ja sitä tulee 
noudattaa Suomessa kaikilla tieteenaloilla. Hyvän tieteellisen käytännön loukkaukset vahingoittavat 
tieteellistä tutkimusta ja voivat pahimmillaan mitätöidä sen tulokset.

Alakohtainen etiikka ottaa huomioon erilaiset menetelmät ja tutkimustilanteet
Vaikka sama rehellisyyteen ja huolellisuuteen liittyvä eettinen ajattelu liittyy kaikkeen tutkimuksen 
tekemiseen, eri tieteenaloilla kohdataan erilaisia tutkimuksen tekemiseen liittyviä tilanteita. 
Näihin tilanteisiin on alakohtaisia eettisiä ohjeita. Useimmiten lähtökohtana on tutkimuskohteen ja -ympäristön suojaaminen.

Historiallisesti vakiintuneinta on lääketieteelliseen tutkimukseen liittyvä eettinen ajattelu. 
Se on useimmiten myös lainsäädännöllä ohjattua. Suomessa lääketieteellistä tutkimusta säätelee esimerkiksi 
laki lääketieteellisestä tutkimuksesta ja biopankkilaki.

Suomessa ihmistä ja inhimillistä toimintaa koskevaa tutkimusta säädellään kansallisesti myös muussa kuin 
lääketieteen kontekstissa. TENK on laatinut yhdessä tiedeyhteisön kanssa ihmiseen kohdistuvan tutkimuksen 
eettiset periaatteet, joiden lähtökohtana on tutkimukseen osallistuvien henkilöiden ihmisarvon ja 
itsemääräämisoikeuden kunnioittaminen sekä riskien ja vahinkojen välttäminen.

Tutkimuseettiset ohjeet ovat osa tutkijan ammattitaitoa
Tutkimusetiikkaan liittyvät ohjeet ja suositukset auttavat tutkijaa hänen tutkimuksellisissa 
valinnoissaan. Niiden tunteminen on osa tutkijan ammattitaitoa.

Arkipäiväisessä tutkimustyössä on kuitenkin jatkuvasti tilanteita, joihin ohjeet eivät anna 
suoraviivaista vastausta. Tutkimusetiikka myös kehittyy ajan myöstä. Uudet tutkimusmenetelmät 
tuovat mukanaan uudenlaisia eettisiä kysymyksiä. Tutkijan ammattitaitoa onkin myös kyky soveltaa eettistä 
ajattelua myös sellaisissa tilanteissa, joihin ohjekirjat eivät anna suoraa vastausta. 

Iina Kohonen on erityisasiantuntija Tutkimuseettisessä neuvottelukunnassa. Henriikka Mustajoki on 
avoimen tieteen kehittämispäällikkö Tieteellisten seurain valtuuskunnassa.
