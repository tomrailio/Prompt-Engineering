https://www.aalto.fi/fi/palvelut/tekoalyn-vastuullinen-kaytto-tutkimusprosessin-aikana?utm_campaign=unspecified&utm_content=unspecified&utm_medium=email&utm_source=apsis-anp-3
 
Tekoälyn vastuullinen käyttö tutkimusprosessin aikana.

Uudet tekoälytyökalut (AI) muuttavat asiantuntijatyötä. Miten niitä tulisi käyttää tutkimuksessa 
apuna vastuullisesti? Emme keskity tällä sivulla niinkään siihen, ovatko tutkimuksen lopputulokset 
eettisiä, vaan tutkimuksen tekemisen vastuullisuuteen, hyvän tieteellisen käytännön periaatteiden 
valossa. Näitä tutkimuseettisiä periaatteita ovat muun muassa tutkimuksen toistettavuus, 
vastuunkanto tutkimustulosten oikeellisuudesta, toisten tutkijoiden tekemän työn tunnustaminen 
ja kunnioittaminen, ja tiedon suojaus. Miten näitä periaatteita tulisi tulkita nyt kun uudet 
tekoälytyökalut voivat tuottaa tekstiä ja kuvia, joita on vaikea erottaa ihmisen tuottamista?
Tekoälyyn (AI, artificial intelligence) pohjautuvat työkalut, erityisesti suuriin kielimalleihin 
pohjautuvat yleiskäyttöiset työkalut kuten ChatGPT  ja tekstisyötteestä kuvia luova DALL-E ovat 
saavuttaneet nopeasti suosiota, ja myös Aalto-yliopisto tarjoaa apua niiden käyttöön. 
Ne pystyvät tuottamaan tekstiä ja kuvia, joita on vaikea erottaa ihmisen tekemästä tekstistä 
tai kuvista. Uusia työkaluja kannattaa rohkeasti käyttää myös tutkimuksessa, mutta on hyvä 
pysähtyä hetkeksi pohtimaan, aiheutuuko niiden käytöstä jotain haasteita hyvälle tieteelliselle 
käytännölle? Miten näitä työkaluja voisi käyttää vastuullisesti tutkimuksessa apuna?

Tekoälytyökaluja on toki monenlaisia, niiden kirjo voi vaihdella oikolukijasta GPT-tyyppisten 
työkalujen täyteen toiminnallisuuteen, mutta tässä viittaamme generatiivisen tekoälyn 
(generative AI) teknologioihin, jotka perustuvat suuriin kielimalleihin 
(large language models) ja kykenevät tuottamaan ihmisen kaltaista tekstiä, koodia tai taideteoksia. 

Keskustelu "eettisestä tekoälystä" eli siitä, ovatko tekoälyjärjestelmien tulokset 
eettisiä ja vastuullisia, on tärkeää, ja on olemassa paljon tutkimusta siitä, miten 
voidaan varmistaa, että tekoälyjärjestelmän tuottamat tulokset ovat oikeudenmukaisia, 
puolueettomia ja syrjimättömiä. Kuitenkin tässä esityksessä tarkastelemme aihetta 
suppeammin selkeyden ja tiiviin esitystavan vuoksi. Kiinnitämme huomiota itse 
tutkimusprosessiin ja katsomme asiaa tutkimusetiikan ja vastuullisen tutkimuksen 
näkökulmasta, Tutkimuseettisen Neuvottelukunnan (TENK) suositusten mukaisesti: tulosten 
toistettavuus, vastuu esitettyjen tulosten oikeellisuudesta, muiden tutkijoiden oikeuksien 
kunnioittaminen ja tietosuoja. Miten näitä käsitteitä tulisi nyt tulkita?

Tulkintoja hyvästä tieteellisestä käytännöstä
Aihe kehittyy ajan myötä uusien tekoälytyökalujen myötä, mutta toistaiseksi Aalto-yliopiston 
ohjeistus on seuraava:

Tekoälyä ei voida pitää tieteellisen tekstin tekijänä (author), sillä se on väline, ja 
tekijyys liittyy aina vastuuseen, jota tekoäly ei voi kattaa. Olet itse vastuussa 
esittämiesi tulosten oikeellisuudesta ja sinun tulee kunnioittaa muiden tutkijoiden 
oikeuksia viittaamalla heidän työhönsä asianmukaisesti. 
Tekoälyn käyttö tutkimuksessa on avoimesti kuvattava, jotta muut voivat toistaa tuloksesi. 
GDPR:n (yleinen tietosuoja-asetus) vaatimuksia on noudatettava, joten verkossa olevaan 
tekoälytyökaluun ei saa syöttää henkilötietoja sisältäviä tutkimusaineistoja tai mitään 
sellaisia henkilötietoja, jotka loukkaisivat tutkimuksen kohteena olevien henkilöiden oikeuksia.
Suojele omaa julkaisematonta tutkimustasi äläkä lataa sitä verkossa olevaan järjestelmään, 
varsinkin jos se on arkaluonteista.
Huomioi myös, että tekoälyjärjestelmän tuottama tulos voi olla arkaluonteinen, ja sitä 
tulee käsitellä huolella ja GDPR:n mukaisesti.
Taiteellisessa työssä tekoäly on jälleen vain työkalu, eikä sille tule antaa tekijyyttä. 
Taiteellista tuotetta luodessasi tuotoksen tekijöiden roolit on selitettävä avoimesti ja 
yksityiskohtaisesti. Tekijänoikeuslainsäädäntöä on noudatettava, kun julkaiset jotain, joka 
perustuu tekoälytyökalun tuottamaan lopputulokseen.
Ei mitään uutta! Hyvän tieteellisen käytännön ja vastuullisen tieteen periaatteet pätevät 
edelleen. 
Toistettavuus: Mikäli olet käyttänyt tekoälyjärjestelmää, sinun tulee paljastaa tekniset 
yksityiskohdat ja parametrit, jotta joku toinen voi tarkistaa tuloksesi omatoimisesti. 
Verkossa olevat generatiiviset tekoälypalvelut (kuten eri versiot OpenAI ChatGPT:stä) 
päivittyvät usein, mikä tekee täysin samanlaisten tulosten toistamisesta mahdotonta.

Tilivelvollisuus: Olet vastuussa esittämiesi tulosten oikeellisuudesta. Nykyiset työkalut 
saattavat joskus tuottaa järjettömiä tuloksia. Et voi välttää vastuuta sillä, että vierität 
syyn virheellisistä tuloksista tekoälyn niskoille.

Sinun tulee kunnioittaa muiden tekijänoikeuksia viittaamalla heidän tutkimukseensa 
asianmukaisesti. ChatGPT:n tuottama lopputulos voi perustua jonkun toisen 
tuloksiin – pystytkö jäljittämään alkuperäiset lähteet?

GDPR:n noudattaminen on tärkeää - tässäkään ei ole mitään uutta. Älä syötä järjestelmään 
luottamuksellisia tietoja tai henkilötietoja, ellet voi luottaa siihen, miten järjestelmä 
niitä käsittelee. Tällä hetkellä (6/2023) verkossa olevat palvelut, kuten ChatGPT, eivät 
ole GDPR-yhteensopivia. Niihin voi ladata vain julkisia tietoja. On olemassa paikallisia 
palveluita, joihin henkilötietoja voi syöttää turvallisesti, eivätkä ne siirry verkkoon. 
Lisätietoja löydät osoitteesta https://www.aalto.fi/fi/palvelut/tuotteistettu-tekoaly-ai-ja-openai-palvelut. 
Jos saat järjestelmästä ulos henkilötietoja, olet vastuussa niiden asianmukaisesta 
käsittelystä ja sinun pitää ilmoittaa kyseisille henkilöille asiasta.

Suojele omia julkaisemattomia tuloksiasi. Syöttämällä tekstiä tai dataa julkaisemattomista 
käsikirjoituksista tai rahoitushakemuksista verkkopohjaisiin tekoälyjärjestelmiin saatat 
antaa luvan datan uudelleenkäyttöön. Julkaisematon työsi voi päätyä tulevien kielimallien 
koulutukseen tai siirtyä kolmansille osapuolille (esim. ChatGPT:n muille käyttäjille) sinun 
tietämättäsi. Tällöin sinun on mahdotonta jäljittää, minne julkaisematon tekstisi tai 
datasi on mennyt ja miten niitä tullaan uudelleenkäyttämään.

JOS KÄYTÄT CHATGPT:N KIRJOITTAMAA KOODIA, ET VOI TARKISTAA CHATGPT:N KÄYTTÄMIEN KOODINPÄTKIEN
LISENSSEJÄ !!!

Lisenssiongelmien lisäksi hyvä idea on julkaista koodisi avoimen lähdekoodin 
arkistossa, jotta kuka tahansa voi tarkistaa sen oikeellisuuden.

Tekijänoikeudet ja tekijyys taiteessa 
Taiteellisessa työssä tekoäly on vain työkalu eikä sille tule antaa tekijyyttä. 
Taiteellista teosta luodessasi tekijöiden roolit on selitettävä avoimesti ja yksityiskohtaisesti.

Tekijänoikeudella suojatun taiteen käyttö tekoälyjärjestelmän kouluttamiseen on 
sallittua sekä Yhdysvalloissa että EU:ssa, kun noudatetaan sovellettavia 
tekijänoikeuslainsäädännön poikkeussääntöjä. On selvää, että tekoälypohjaiset kuvia 
tuottavat työkalut on koulutettu materiaalilla, joka oli alunperin tekijänoikeuksin 
suojattu. Jos käytät tekoälypohjaista kuvatyökalua, sen antama tuotos saattaa sisältää 
tekijänoikeuksin suojattua materiaalia. Sovellettavaa tekijänoikeuslainsäädäntöä on 
noudatettava, kun julkaiset tämän tuotoksen tai jotain siihen perustuvaa.

Se, onko sinulla tekijänoikeutta tuotokseesi, on toinen kysymys, ja esimerkiksi 
Yhdysvaltain tekijänoikeustoimisto on todennut, että tekijänoikeus suojaa vain ihmisten 
tekemiä tuotoksia. Toisin sanoen tekijänoikeus suojaa vain teoksen sellaisia osia, 
jotka on tuottanut ihminen, ei koko teosta. 

Keskustelu jatkuu
Aihe kehittyy jatkuvasti ja uusia tehokkaita tekoälytyökaluja tulee markkinoille 
ennennäkemättömällä vauhdilla. Ohjeistustamme pitää jatkuvasti päivittää ja voit 
osallistua keskusteluun. Ota rohkeasti yhteyttä sivun lopussa mainittuihin henkilöihin.

Lisälukemista
Aalto-yliopiston tietotekniikkapalvelut antavat teknistä tukea tekoälyn 
käyttöön: https://www.aalto.fi/fi/palvelut/tuotteistettu-tekoaly-ai-ja-openai-palvelut.

Aalto-yliopisto on myös luonut ohjeistuksen tekoälyn käytöstä opetuksessa ja oppimisessa.

Tekijyyden ja tilivelvollisuuden osalta lähestymistapamme on linjassa merkittävien 
kustantajien kanssa. Esimerkiksi Nature, Science ja Elsevier ovat tehneet linjauksensa 
tästä aiheesta.

Hyvä tieteellinen käytäntö generatiivisia tekoälyteknologioita käytettäessä on vain yksi 

osa laajempaa keskustelua tekoälyn etiikasta. Aiheesta saa kattavia yleiskuvia UNESCO:n 
suosituksesta tekoälyn etiikasta: Recommendation on the Ethics of Artificial Intelligence 
sekä OECD:n tekoälyperiaatteista: OECD AI Principles. Euroopan unioni ja Euroopan parlamentti 
ovat parhaillaan luomassa sääntelyä tekoälyn käytöstä, ja ne tarjoavat myös johdatuksen 
yleiskäyttöiseen tekoälyyn (general purpose AI).


